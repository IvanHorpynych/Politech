37.Музична культура, героїчні пісні, скомороство, народні танці, обрядова
народна пісенність доби Київської Русі.
Музичне мистецтво східних слов'ян доби Київської Русі досягло високого
рівня. Про це свідчать фольклорна спадщина, давньоруський культовий спів,
музика княжого двору, ратна (військова) музика. В усній народній традиції
продовжують розвиватись ігри, календарні та родинно-побутові пісні, похоронні
плачі й голосіння.
Плин часу зумовлював нові народнопісенні жанри. Серед них найзначніший
— билинний епос, що активно розвивався у Х—XI ст. У билинах у художньо-
поетичній формі відбивалася боротьба народу за незалежність, втілювалися
патріотичні ідеї, уявлення про героїв-богатирів, наділених мудрістю, силою,
красою. Такими є билинні герої Ілля Муромець, Добриня Никитич, Альоша
Попович, Микула Селянинович. Історія зберегла також імена народних співців
билин — Бояна, Митуси, Ора, згадки про яких зустрічаються у "Слові о полку
Ігоревім", Іпатїївському літописі та ін.
Носіями народного мистецтва були скоморохи. Ці обдаровані виконавці-
імпровізатори поєднували якості актора, танцюриста, співака, музиканта-
інструменталіста, акробата. Вони були постійними учасниками народних розваг,
свят, урочистих подій; нерідко їх запрошували до боярських та княжих дворів.
Лише церква негативно ставилася до цих "веселих молодців", як їх називали в ті
часи.
Великий інтерес становить музика княжого двору. За свідченням істориків,
починаючи з середини Х ст. прийоми іноземних послів проходили під музичний
супровід. Цей звичай запровадила княгиня Ольга, яка під час свого перебування у
Константинополі 945 р. була вражена грою на різних інструментах, зокрема органі.
Імовірно, саме з того часу орган поширюється на Русі.
Музика супроводжувала ратні походи княжих бойових дружин.
У культурно-мистецькій спадщині Київської Русі чільне місце посідає
обрядова народна пісенність (колядки й щедрівки, гаївки, веснянки, купальські й
обжинкові, весільні й хрестильні пісні, похоронні голосіння), церковний спiв.
Давньоруські одноголосні церковні наспіви називалися знаменним розспівом.
Танці доби Київської Русі виконувалися в супроводі співу, музики (гуслі,
сопілки, труби, бубни) та плескання в долоні. Загальнонародні танці відбувалися під час
бенкетів, весіль, вечорниць, на свята русалій, тобто вночі під Івана Купала.
Багата й різноманітна спадщина часів Київської Русі стала міцним підґрунтям для
формування професійної музичної культури українського народу.
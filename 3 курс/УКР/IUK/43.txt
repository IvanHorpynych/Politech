43.Києво-Могилянська колегія та її роль в українській гуманістичній думці.
КИЄВО-МОГИЛЯНСЬКА КОЛЕГІЯ (Київська Академія) - один з перших
загальноосвітніх вищих навчальних закладів у Східній Європі. Бере свій початок
від заснованої у 1615 Київської братської школи, яка відігравала важливу роль у
боротьбі проти національно-культурного гніту українського народу. В 1632 до неї
була приєднана школа при Києво-Печерській Лаврі, заснована в 1631 (див.
Лаврська школа). Об'єднаний навчальний заклад дістав назву Києво-Братської
Колегії (або на честь його покровителя П. Могили) Києво-Могилянської Колегії.
Сучасники прирівнювали колегію до академій (університетів), проте юридична
назва академії була закріплена лише в 1701.
Академія з'явилася не за наказом згори, а була створена волею самого
народу. Вона увібрала в себе дух народу, а потім і сама живила його. На академію
мав величезний вплив загальноєвропейський історичний процес, який обумовив
прийняття Україною ідей гуманізму та реформації, що виявилися у формуванні
ранньої просвітницької думки, а також в організаційній побудові української вищої
школи, у змісті та обсязі предметів, що в ній вивчалися і давали завершену
гуманітарну освіту — апробовану в Європі систему «семи вільних наук».
Поряд із боротьбою за вольності відбувається й інший процес — тяжіння
досить широких верств українського суспільства до гуманістичних цінностей.
Глибокий інтерес до людини виявляється уже в першій половині XVII ст.:
відкриваються школи, видаються дешеві та доступні книги, підручники, поезія
оспівує людину праці, її земні турботи, душевні переживання, любов до природи;
мистецтво та архітектура прославляють розум, любов, талант. Істотно
переглядаються моральні норми, які регулюють поведінку людей.
В цих умовах самостійною галуззю філософського знання стає етика, в якій
знайшла відбиток криза феодального життя суспільства і становлення нових
капіталістичних відносин. Гуманістичні ідеї розкріпачення людини, утвердження її
гідності, її сила, активність, самостійність стають центральними проблемами в
курсах етики викладачів академії. Вони доходять висновку про те, що людина
велична своїм розумом, ділами, чеснотами. Однією з найважливіших
гуманістичних ідей морально-дидактичної літератури того часу є свобода волі, або
«самовладдя» людини. Людське життя повинно зводитися до життя, узгодженого
природними законами. Свобода людини — це панування людини над собою,
своїми пристрастями, вчинками та емоціями. Київських професорів, судячи з їх
етичних курсів та філософських поглядів, не можна звинувачувати в тім, що вони
виступали проти насолоди життя. Людські пристрасті вони вважали невід'ємним
атрибутом людської природи, але виступали проти надмірного їх вияву.
17.Протонеоліт України. «Неолітична революція» як доба системної
соціальної трансформації та формування аграрної цивілізації. Зміни в системі
світоглядних уявлень.
Протонеоліт (від прото... і неоліт ), назва перехідного періоду від палеоліту до неоліту,
що характеризується розвиненим збирачем дикорослих рослин і зародженням підшліфовки
кам'яних знарядь. Відповідає пізньому мезоліту, частково — найранішому неоліту. Нині
маловживаний термін.
Неолітична революція — історичний період переходу в епоху неоліту від
привласнюючого до відтворюючого(виробляючого) типу господарства, це пов'язано з
виникненням скотарства, тваринництва, землеробства. Цей процес сприяв виникненню міських
поселень, ремесел та писемності.Термін "неолітична революція" увів у 1949 англійський
археолог Гордон Чайлд. В епоху мезоліту, що тривала у XI-VIII тис. до н.е., на всіх заселених
людиною територіях перестав позначатися вплив останньої фази зледеніння. Сучасні клімат,
флора і фауна набули своїх нинішніх географічних границь. Людина придбала всі біологічні
характеристики сучасної людини, а людство розділилося на раси.
З переходом до виробництва продуктів харчування людина одержала вільний час, тому
не дивно, що виникли нові види ремесла: ткацтво, обробка обсидіану (вулканічного скла) і
початки металургії. В епоху неоліту люди також навчились обпалювати глину, перетворюючи її
в особливу речовину (кераміку) з метою надання виробам з неї твердості, міцності,
водонепроникності, вогнестійкості. Освоєння виробництва кераміки стало одним з
найважливіших досягнень людини у боротьбі за існування. Варіння їжі в глиняному посуді
дозволило істотно урізноманітнити раціон. Поява кераміки стала однією з основних ознак
неолітичної епохи. Більше того, цей винахід знаменує справжню революцію, подію величезної
ваги у розвитку людства. Адже до цього людина використовувала тільки дане їй у готовому
вигляді природою — обпалюючи ж глину, вона створювала новий, невідомий у природі
матеріал. Також кераміка мала велике значення і в розвитку естетичного почуття: прикрашаючи
вигадливим узором виготовлені нею посудини, людина поступово вдосконалила мистецтво
орнаменту, відмічене все більшою геометричною стрункістю, ритмом барв і ліній, народжених
її творчим натхненням.
У результаті всього цього населення Землі колосально зросло, різко розширилася і сфера
природокористування. Виникає соціальна організація, що базується на сільському господарстві,
а саме — родоплемінний лад, в якому поряд з родовими велику роль відіграють сусідські і
територіальні відносини. Утверджується патріархат: голови патріархальних родів не тільки
здійснюють владу над родичами, але й беруть участь в управлінні племенем. З'являється
інституція племінного вождя, що виконує функції військово-політичного управління. У кінці
епохи починається обробка металів (золота, срібла, міді), тому останній період неоліту (IV-ІІІ
тис. до н.е.) називають мідним віком — енеолітом.
З виникненням землеробства зароджується культ вирощуваних рослин і тих сил природи,
від яких залежало їх зростання, особливо сонця й землі. Наприклад, ірокези шанували духів
маїсу, гарбуза й бобів, називаючи їх «трьома сестрами», «нашим життям» або «нашими
годувальницями», і уявляли їх в образі трьох жінок в одязі з листя відповідних рослин.
Уявлення про Сонце як про запліднююче чоловіче й Землю як запліднюване жіноче начало
разом з циклічністю благотворної дії Сонця породило його шанування в якості умираючого і
воскресаючого духу плодоріддя. Одержала поширення магічна практика зміцнення сили Сонця,
посилення плодоріддя Землі, викликання дощу тощо. Подібним же чином виникав культ
покровителів худоби й розвивалась специфічно скотарська магічна практика.
39.Ренесансно-гуманістичний світогляд в Україні в ХVІ-ХVІІІ ст.
У центрі середньовічного релігійного світогляду стояв Бог, який
уважався творцем, пізнаваним через його дії, що відстежуються у
створеному ним світі. Через те його можна пізнати або пізнаючи світ
і людину, або ж – через містичне осяяння. Натомість інтереси
гуманістів епохи Відродження спрямовувалися насамперед на
людину. Відбулася, отже, переорієнтація філософської думки від
богопізнання до природи і людини, і визнання їхньої самоцінності.
В розглядуваний період на перший план виступає також
комплекс ідей, які називають сьогодні ідеями громадянського
гуманізму: національна самосвідомість, патріотизм, громадянське
служіння, справедливість, політичні свободи.
У розвитку ренесансного гуманізму в Україні можна
виокремити три етапи. Перший (приблизно до середини ХVІ ст.)
типологічно подібний до раннього італійського. В цей час гуманістів
більше цікавлять суспільно-політична, конфесійна та етична
проблематика. В час другого періоду (від другої половини ХVІ ст. –
до початку ХVІІ ст.) відбувається інтенсивна розробка
ранньогуманістичних ідей у переплетенні з реформаційними, а також
з ідеями візантійського Відродження. На цьому етапі з'явилися
відомі культурно-просвітницькі, наукові, літературні й освітні
об'єднання, роль яких була навподіб італійських академій чи
північноєвропейських учених товариств. Характерною ознакою того
часу стало активне формування історичної самосвідомості
українського народу, розвиток ідеалу гуманістичного патріотизму.
Третій період – друга третина ХVІІ – початок ХVІІІ ст. – означився
напрацюванням комплексу гуманістичних ідей, що розвивалися в
контексті епохи бароко.
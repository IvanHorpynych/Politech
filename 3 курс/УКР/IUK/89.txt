89.Українська естрада II половини ХХ – початку ХХІ ст.
Проблеми музичного життя України знаходяться в центрі уваги
вітчизняних науковців. Однак, діяльність державних концертних
установ, що працювали починаючи з другої половини ХХ ст., наразі
залишається не вповні висвітленою.
Гастролі українських виконавців здійснювались або через обласні
філармонії, або через "Укрконцерт" – державне українське гастрольно-
концертне об’єднання, що утворилося в 1958 р. в Києві. Його робота
передбачала організацію, планування гастролей естрадних і
філармонічних колективів, українських театрів, окремих виконавців по
Україні та за її межами. "Укрконцерт" влаштовував масові театралізовані
вистави та концерти.
У складі "Укрконцерту" було близько 350 артистів, які працювали у
різних жанрах: співаки, артисти-розмовники, акробати, танцівники,
музиканти-інструменталісти та ін. Діяльність "Укрконцерту" не
обмежувалась розважальною музикою. Він представляв широкій
аудиторії академічну і народну музику, класичний балет, поетично-
драматичні жанри. Серед колективів і ансамблів – Ансамбль класичного
балету, Київський камерний хор ім. Б. Лятошинського, "Кияни",
"Мальви", "Мрія", Мюзик -хол, "Явір", "Очима молодих", Театр драми і
комедії, Театр історичного портрету, Театр пісні, Театр поезії й т. ін.
Діяльність "Укрконцерту" фінансувалася й відповідним чином
контролювалася державою. Для посилення контролю за організацією
концертно-гастрольної діяльності художніх колективів "Укрконцерт"
отримав вказівку про створення при відділі естради художньої ради,
призначення якої полягало у контролі за діючим репертуаром, створення
програми естрадних колективів і виконавців об’єднання.
Після розформування "Укрконцерта" у 1993 р., що відбулося за
докорінних змін соціокультурної ситуації, майже одночасно утворилось
кілька гастрольно-концертних організацій, які конкурували між собою:
Всеукраїнський центр фестивалів і концертних програм, Український
державний театр пісні, Український державний центр культурних
ініціатив.
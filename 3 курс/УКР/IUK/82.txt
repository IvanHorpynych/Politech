82.Основні риси нової соціально-культурної ситуації в Україні в сучасних
умовах.
Проголошення незалежності України (24 серпня 1991р.) і розбудова самостійної
держави Україна створили принципово нові, формально цілком сприятливі умови для
розвитку культури. 19 лютого 1992 р. Верховна Рада України ухвалила “Основи
законодавства про культуру”, якими передбачені заходи подальшого розвитку
української національної культури. У цьому ж році була розроблена Державна
національна програма “Українська освіта в ХХІ ст.”, а Верховною Радою прийнято
“Закон про освіту”. В цих документах передбачена демократизація освіти, посилення
технічного забезпечення шкіл, видання підручників, створення університетських
комплексів, мережі ліцеїв.
Однак низький рівень фінансування призвів до того, що наукові установи
втратили до 50% свого складу. Вже протягом цілого десятиліття спостерігається
“відплив” частини інтелектуальної еліти у країни з більш сприятливими умовами
життя.
Незважаючи на економічну кризу та інші негаразди, значних успіхів за роки
незалежності досягли українські спортсмени. У цьому можна бачити продовження
кращих традицій попереднього часу (з 639 олімпійських медалей, завойованих
радянськими спортсменами, на рахунку українських – 444, в тому числі 196 золотих).
Скромнішими є успіхи сучасного українського кіномистецтва. Вийшло багато
документальних фільмів, присвячених в основному, історичному минулому України.
Створено декілька багатосерійних фільмів.
Позитивним моментом у роботі державного телебачення стала трансляція
художніх фільмів і телесеріалів українською мовою. Суттєво змінило зміст своїх
програм Українське радіо. Вони стали професіональними, національно
спрямованими. Проте зростає комерціалізація засобів масової інформації – газет,
каналів телебачення, радіостанцій, серед яких значна частина орієнтуються на
маловибагливого і дезорієнтованого читача, глядача, слухача, поширюючи
низькопробну й нерідко просто безвідповідальну інформацію та сурогатні вироби
маскультівського ширпотребу.
Неоднозначним є розвиток літературного процесу. Продовжують творити
письменники й поети старшого покоління: І.Драч, Р.Іваничук, П.Загребельний,
Л.Костенко, Ю.Мушкетик, Б.Олійник, Д.Павличко. Проте література відчуває на собі
тиск ринку, вона змушена йти за читачем (покупцем). Ця тенденція сприяє розвитку
масової та популярної літератури, переважно російськомовної. Розквітають такі
жанри, як фантастика, детектив, любовно-авантюрний роман. Відомими далеко за
межами України письменниками-фантастами є Генрі Лайон Олді (колективний
псевдонім Д.Громова та О.Ладижинського), А.Валентинов, М. та С.Дяченки,
майстром любовно-авантюрного жанру вважається Симона Вілар (Н.Гавриленко).
12.Українська культура в працях сучасних дослідників.
Культурна трансформація, що триває в суспільстві, пов'язана з появою нових
духовних потреб, які були пробуджені зростаючим інтересом до національної
культури, а також потоком нових культурних цінностей -- як вітчизняних , так і
зарубіжних. Це дає нові імпульси для розвитку культури. З'являються нові яскраві
творчі особистості, нові речники і провісники прийдешнього розвитку української
культури, канонізуються її апостоли -- як М. Грушевський, Є. Маланюк, а їхня
спадщина збагачується новими вимірами її освоєння.
У процесі складання нового профілю і структури культурного життя,
насичення його національним змістом і постмодерністськими новаціями
відбуваються важливі зміни в смаках, уподобаннях, в шкалі і критеріях оцінки
явищ культури та мистецтва. Якщо в недавньому минулому переважали критерії,
пов'язані з ідеологічною цінністю культури, то тепер все більше визначаються і
виходять на перший план критерії художності, естетичної досконалості,
новаційності, авангардності, справжньої народності. У зв'язку з різноманітністю
змін і впливів в культурі загальна її структура залишається не усталеною, що дає
підстави стверджувати, що сучасне культурне життя характеризується новим
співвідношенням професійної, самодіяльно-художньої, традиційно-народної та
релігійної культури, тобто певною структурною мозаїчністю.
Відомий науковець і громадський діяч І. Дзюба поставив проблему
неповноти структури української культури, вважаючи її послабленою, особливо за
рахунок недостатнього побутування мови. Структурна неповнота української
національної культури вочевидь виявляється у втраті традицій містобудування,
предметно-просторового середовища повсякденного життя поколінь. У цей же час
і проведене відмежування церкви від народу було протиприродним і великою
мірою спричинило сьогоденну неповноту структури української культури. Церква
є не лише світоглядно-конфесійним феноменом, а й суспільним, бо з нею пов'язані
певні зміни в поступі нації.
В.І. Вернадський відносив церковно-релігійне життя етносу до "надбань
національної культури" і ставив його в один ряд з організацією народної освіти.
У потоці цих новацій (вже починаючи з часів "перебудови") відбувається
акцентування уваги на людському факторі в духовному житті українського
суспільства, переміщення уваги системи освіти, громадянського виховання з
базового принципу колективізму на особистість, на врахування
індивідуалістичного начала української ментальності як фактору активізації
соціальної енергії.
72.Роль українського модернізму у розвитку світових тенденцій авангардного
мистецтва.
Українська літературна енциклопедія твердить, що модернізм – “філософсько-
естетична й художня система, що склалася в перші десятиліття ХХ століття й об’єднала
різнорідні, іноді істотно відмінні напрями й течії, для яких притаманні нова суб’єктивно-
індивідуалістська концепція людини (із домінуванням дезінтеграційного начала) та
пов’язане з цим протиставлення нових виражальних і зображальних засобів класичним
формам мистецтва ХІХ століття”.
У ХІХ столітті у культурній сфері чітко окреслилися дві тенденції — збереження
національно-культурної ідентичності (народництво) та пересадження на український ґрунт
новітніх європейських зразків художнього самовираження (модернізм). Своєрідною синтезною
моделлю народництва і модернізму стала «нова школа» української прози (М. Коцюбинський,
В. Стефаник, О. Кобилянська, М. Черемшина), яка в своїй творчості органічно поєднувала
традиційні для вітчизняної літератури етнографізм, розповідь від першої особи з новітніми
європейськими здобутками — символізмом та психоаналізом. Характерним для розвитку
українського варіанту модернізму в літературі був значний вплив романтизму, що пояснюється
як традицією, так і ментальністю українського народу, для якого романтизм є органічним
елементом світобачення будь-якої доби.
Наприкінці XIX — на початку XX ст. стиль модерн набуває поширення і в українській
архітектурі, що виявилося в геометрично чітких лініях споруд, динамічності їх форм. У цьому
стилі побудовано залізничні вокзали Львова, Києва, Жмеринки, Харкова, перший в Україні
критий ринок (Бессарабський). Найяскравішими постатями архітектурного модернізму були К.
Жуков, О. Вербицький, М. Верьовкін та ін. Пошуки та експерименти архітекторів-модерністів
мали на меті забезпечити максимальну функціональність будівлі, зберігши при цьому чіткість
ліній фасаду.
Українська скульптура початку XX ст. теж не уникла модерністських починань. Під
впливом західних мистецьких шкіл формується плеяда українських скульпторів-модерністів —
М. Гаврилко, М. Паращук, В. Іщенко, П. Війтович та ін. їхній творчості властиві контрастні
світлотіньові ефекти та глибокий психологізм.
Український варіант модернізму був досить своєрідним і мав свої особливості. Через
те що українські землі не мали власної державності, були роз´єднані і перебували в статусі
провінцій, суспільний розвиток у них був уповільненим порівняно з провідними
європейськими країнами, тому і конфлікти між цивілізацією і культурою, художником і
суспільством не були такими гострими. Ці фактори і визначили приглушений,
слабовиражений, нерозвинутий характер українського модернізму. Окремі злети світового
рівня тільки відтіняли загальну провінційність та глибоку традиційність української культури.
Український модернізм не сформувався як національна самобутня течія, а виявлявся лише у
творчості окремих митців.
Отже, своєрідність українського варіанту модернізму полягає і в тім, що він із
естетичного феномену перетворився на культурно-історичне явище, став спробою подолання
провінційності, другорядності, вторинності української національної культури, формою
залучення до надбань світової цивілізації. Він ніби символізував перехід українського
суспільства від етнографічно-побутової самоідентифікації, тобто виокремлення себе з-поміж
інших, до національного самоусвідомлення — визначення свого місця і ролі в сучасному світі.
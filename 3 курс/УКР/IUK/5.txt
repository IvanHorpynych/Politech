5.Українська культурологічна думка як розвиток європейської духовно-
теоретичної традиції.
Формування європейської культурної традиції в погляді на культурний розвиток
людства не має чітких хронологічних меж і, насамперед, пов'язане з епохою
Просвітництва. Європейській культурній традиції притаманний погляд, що культура
кожного народу є самобутня, унікальна, збагачена досягненнями культур інших народів,
історично неповторна, що має право на існування, рівна серед інших, залежна від інших,
як і інші від неї.
в XVI-XVІІІ ст. закладається фундамент формування української культурологічної
думки в її європейському розумінні. Значну роль у суспільно-культурному житті
України кінця ХVІ-першій половині ХVІІ ст. відігравали братства – національно-
релігійні організації православного населення українських міст. Із заснуванням
Київського братства посилюються тенденції до розвитку типово західних гуманістичних
ідей, з'являється зацікавленість натурфілософською проблематикою, логікою. Пріоритет
побожності все більше замінюється на пріоритет освіченості та розуму.
Тобто, Україна не була осторонь європейського шляху. Процеси, що мали місце в
Європі – Реформація, Просвітництво безпосередньо віддзеркалилися в соціально-
культурному розвитку України. Приходить усвідомленість необхідності синтезу
досягнень вітчизняної та європейської теоретичної думки. Братський рух, українська
полемічна література (ідеї рівності, демократії, гуманізму), формування наукового
центру розвитку української культурної думки, яким стала Київська Академія, підвели
підсумок багатовіковому самобутньому розвитку українського народу, створили умови
для критично-наукового осмислення своєї історії, місця в ній людини.
Найвизначнішим мислителем цього часу(XVI-XVІІІ ст. ) був Г. Сковорода. Він
розробив принципи символічного трактування культури, згідно якого культура – це три
світи: перший світ природи («макрокосмос»), другий світ – це людина («мікрокосм»),
третій світ – це Біблія, або світ символів. Г. Сковорода вперше в історії української науки
заклав основи розуміння культури як окремої специфічної сфери буття, в якій усе
божественне перебуває у символічних формах. Принцип символізму й інтерпретації
Біблії він поширив на сферу духовної культури, її історію та форми прояву, зокрема
дохристиянську, християнську та світську. Цей принцип має прояви і в європейській
культурі.
Формування української культурологічної думки відбувалося в складних
соціально-економічних і політичних умовах. Гноблений українській соціум не міг
відкрито поставити таке соціальне замовлення з одного боку, а з іншого – культура
поневолювачів в особі своїх дослідників боялася вільнодумства української інтелігенції.
Однак, в кінці ХІХ – на початку ХХ ст. кількість українських наукових досліджень з
проблеми культури та їх наукова новизна досягли європейського рівня, що дає право
твердити про формування української культурологічної думки.
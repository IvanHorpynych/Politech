33.Причини високого злету культури Київської Русі.
Домінуючий вплив християнської релігії на розвиток матеріальної
та духовної культури. Церква стала своєрідним центром, у якому
органічно синтезувалися витвори майстрів різних культурних сфер —
архітектури, живопису, музики, скульптури, літератури.
Накопиченню знань, обміну інформацією, розвитку
шкільництва сприяло заснування при храмах, монастирях та
князівських дворах бібліотек. Найвідомішими були книгозбірні
Ярослава Мудрого, його правнука Миколи-Святоші, волинського
князя Володимира Васильковича, ченця Григорія. Книги активно
переписувалися і поширювалися на Русі.
Вершиною історичної думки в межах літописної традиції
вважається «Повість минулих літ», створена ченцем Києво-
Печерського монастиря Нестором у 1113 р. Безумовним вважається
авторство Нестора двох житій: Бориса і Гліба та Феодосія
Печерського.
Високий злет культури Київської Русі був зумовлений
суттєвими зрушеннями в різних сферах суспільного життя —
розвитком феодальних відносин; становленням давньоруської
державності; відокремленням ремесла від сільського господарства;
виникненням міст; пожвавленням торгівлі; активізацією та
розширенням міжнародних контактів; запровадженням християнства
та ін. Нові явища та процеси в давньоруській культурі — це не тільки
сумарний наслідок дії суспільних сил і чинників, а й активний
самостійний фактор впливу на різні сфери життя, тобто культура
водночас виступає і як об'єкт, і як суб'єкт історичного розвитку.
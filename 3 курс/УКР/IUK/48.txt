48.Меценатська діяльність І.Мазепи у сприянні розвитку барокової
архітектури і мистецтва.
Глухівська доба в історії гетьманської держави на Лівобережжі (1708—1782 рр.)
знаменує найвищий розквіт діяльності нової української еліти, до якої належала
передусім генеральна, полкова і сотенна старшина. Її державотворчі змагання визначили
хід української історії XVIII ст., а смаки й уподобання забезпечили "золоту добу"
українського барокового мистецтва. Нова еліта в середині XVII ст. прийшла на зміну
занепалій родовій аристократії, перебравши її традиціоналізм і певність своїх прав та
історичної місії.
Історики стверджують, що доба Мазепи характеризується надзвичайним
піднесенням у всіх галузях мистецтва: в архітектурі, різьбі, малярстві, гравюрній
орнаментиці, прикладному мистецтві. Дерев'яне будівництво в добі Мазепи
припиняється майже зовсім, бо тогочасні меценати українського мистецтва — гетьман і
козацька старшина — виявляли "великий хист до будування камінних церков — ніби
просячи Бога простити їм не завжди чисті шляхи, якими вони здобули свої багатства.
Колосальну кількість будівель вивів на свої кошти сам Мазепа". Наслідувала гетьмана й
полкова старшина
З самого початку свого гетьманування Іван Мазепа виявив себе як великий
покровитель національної культури, мистецтва, науки, православної церкви. Певною
мірою він продовжував традицію, закладену в першій чверті XVII ст. козацьким
гетьманом Петром Конашевичем-Сагайдачним, який свою полководницьку та державну
діяльність поєднував з активною підтримкою розвитку освіти й науки.
Упродовж гетьманування він опікується письменством, наукою, мистецтвом і
церквою. Більшість київських церков в українському бароко, що й досі не втратили своєї
краси, побудовані або відновлені за Мазепи. Ось тільки найбільші монастирі й церкви,
що їх спорудив або перебудував за свій кошт Мазепа: в Києві — Печерська лавра,
Пустинно-Миколаївський, Братський, Кирилівський, Межигірський, Золотоверхо-
Михайлівський монастирі; Чернігівський Троїцько-Іллінський, Лубенський Мгарський,
Прилуцький Густинський, Батуринський Крупицький, Глухівський Петропавлівський,
Домницький, Микишинський, Бахмацький, Каменський, Любецький. Гетьман побудував
церкву св. Миколи і прославлений потім Шевченком собор у Переяславі.
Меценатство І. Мазепи — це не примха магната, не бажання здобути собі славу і
популярність. Меценатство Мазепи - - це внутрішня потреба культурної людини. Він
задавав тон у благодійництві для всієї старшини, подавав їй приклад, надихав на
доброчинність. Це було нормою, невід'ємним атрибутом діяльності людей, що належали
до національної еліти.
Українське мистецтво кінця XVII ст. безсумнівно сформувалося під впливом
гетьмана Івана Мазепи. В кожній галузі мистецтва, культури і творчості, що припадає на
найрозвиненішу добу українського бароко, помітна роль гетьмана чи то безпосередніми
фундаціями, чи організаційними засобами, чи нарешті його духом, що творить зміст і
стиль доби.
81.Становлення інформаційного суспільства в Україні.
Інформаціийне суспільство (англ. Information society) — теоретична
концепція постіндустріального суспільства, історична фаза можливого еволюційного
розвитку цивілізації, в якій інформація і знання продукуються в єдиному
інформаційному просторі. Головними продуктами виробництва інформаційного
суспільства мають стати інформація і знання.
Концепція і термінологія «інформаційного суспільства» набули значного
поширення в Україні услід за їх поширенням у світі з тими ж, характерними для
світу, протиріччями та неясностями у їх застосуванні. Термін «інформаційне
суспільство» у більшості випадків використовується як яскравий синонім терміну
«інформаційно-комунікаційні технології», а концепція «інформаційного
суспільства», і до сьогодні, не отримала глибокого осмислення і адаптації під
українські реалії внаслідок занепаду української науки.
Вперше орієнтацію України на створення «інформаційного суспільства» було
офіційно зафіксовано в Стратегії інтеграції України до ЄС (розділ 13), ухваленою в
1998 році. Варто відзначити, що одночасно, в 1998 році було прийнято два Закони
України «Про Концепцію Національної програми інформатизації» та «Про
Національну програму інформатизації», якими визначалися принципи і програма
дій інформатизації України, а не побудови в ній «інформаційного суспільства».
Таке протиріччя у концептуальних основах між різними групами фахівців і
політиків на найвищому рівні прийняття політичних рішень в Україні свідчить про
некритичність сприйняття іноземних новацій. Воно сильно зашкодило практиці
інформаційно-комунікаційного розвитку України.
Популярність вживання термінології «інформаційного суспільства» знову
зросла в Україні напочатку 2000-х років, в ході підготовчих робіт до участі
делегації України в першому і другому зібранні Всесвітнього саміту з питань
інформаційного суспільства, а також в ході спроб реалізації Рішень цього саміту
після 2005 року. Відповідно до перших Рішень саміту (Женевський план дій, 2003
рік), Україна мала б розробити Національну стратегію розвитку «інформаційного
суспільства» та приступити до її реалізації. Однак тільки в 2005 році в Україні
були проведені Парламентські слухання з цього питання і за їх результатами
напочатку 2007 року був прийнятий Закон України «Про Основні засади розвитку
інформаційного суспільства України на 2007 — 2015 роки». В серпні 2007 року
був прийнятий План заходів з виконання завдань цього закону (Розпорядження
КМУ від 15.08.2007 № 653-р). Стратегія розвитку «інформаційного суспільства» в
Україні лишилася невизначеною. Більше того, продовжують бути чинними
зазначені вище закони про інформатизацію України.
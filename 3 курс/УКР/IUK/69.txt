69.Основні напрями модернізму в українській художній культурі першої
половини ХХ ст..
Кінець XIX – початок XX ст. позначається загальною кризою, що охопила різні
сфери життя. І тому культура України, з одного боку, продовжувала розвивати народні,
демократичні традиції ХIХ ст., а з іншого – йшов активний пошук нових форм,
використання досягнень інших національних культур. Це конкретно виявилося у двох
орієнтаціях: 1. збереження національно-культурних традицій (народницька теорія); 2.
орієнтація на західноєвропейський процес в царині художньої культури ("європеїзація",
"космополітизм", "модернізм").
Митці, не задовольняючись засобами романтизму і реалізму, намагалися віднайти
нові адекватні форми відображення змін, що відбулися передусім у людській
свідомості, і вийти на новий рівень творення художніх цінностей.
Ранній модернізм – назва ранніх модерністських течій, що виникли в останній
третині XIX ст. і передували остаточному формуванню модернізму як нового
культурного напряму. Ранній модернізм уперше відмовляється від зображення “життя у
формах життя”. Головною у творчості письменників стає естетична проблематика.
Художній твір усвідомлюється не як “засіб суспільного прозріння і виховання”, а як вияв
творчої свободи митця.
Зрілий модернізм – складається в 10-х роках XX ст. У ньому простежується відхід
від позиції зневажливого заперечення дійсності до її освоєння, пошуку нових форм
одухотворення реальності, що найвиразніше виявилося у поезії цих років.
Найбільш значущою для українського мистецтва стала перша чверть ХХ століття,
коли були сформульовані ті проблеми, художні спрямування та орієнтації, які значною
мірою окреслили його своєрідність, а вже в другій половині модернізм утверджується в
укр. культурі як своєрідна течія.
Модернізм українських драматургів був якоюсь мірою відносним, поміркованим.
Автори почасти відмовлялися від стереотипів, народницьких шаблонів, глухої
тенденційності в подоланні естетичної глухоти, а найбільше – від форми мистецького
мовлення і структурної будови творів. Критика й театрознавство початку ХХІ ст.,
спираючись на світові естетичні закони, розрізняють у цьому періоді кілька ознак, що
вияскравлюють феномен українського модернізму.
Це, по-перше, значна увага до власне естетичних, художніх вартостей, а не тільки
до суспільних потреб, рішуча вимога незаангажованості сценічного мистецтва,
звільнення його від служіння позаестетичним потребам. По-друге, тодішні молоді
театральні сили рішуче висловили вимогу європеїзації української сцени (Л. Курбас, Б.
Глаголін, М. Терещенко, Г. Хоткевич, І. Тобілевич, М. Старицька, Й. Стадник, І.
Мар’яненко), орієнтації на нові тенденції в усьому світовому театральному процесі.
модернізм відстоював пріоритет індивідуального над колективним, права конкретної
особистості, а не абстрактні інтереси неозначеної постаті чи громади.